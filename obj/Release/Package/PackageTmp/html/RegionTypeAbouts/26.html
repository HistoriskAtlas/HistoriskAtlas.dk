<h4>Matrikulær inddeling og del af betegnelse for en matrikelgrund</h4>
<p>&nbsp;</p>
<h3>Generelt</h3>
<p>Matrikulær inddeling centreret omkring landsby eller anden bebyggelse. Navnet "ejerlav" kendes først fra forarbejderne til 1844-matriklen, men enheden er langt ældre.</p>
<p>Ejerlavet var oprindelig det område, hvor en landsbys beboere dyrkede jorden i et mere eller mindre udstrakt fællesskab. I nogle tilfælde var flere landsbyers dyrkningsjord integreret i et fælles ejerlav. Andre bebyggelser, som hovedgårde, enestegårde og møller var som regel ikke integreret i noget dyrkningsfællesskab, men havde deres egne ejerlav. Overdrev og andre områder der udnyttedes i et stort antal forskellige bebyggelser er udskilt som selvstændige ejerlav.</p>
<p>Købstæder er inddelt i dels et ejerlav for selve det bebyggede areal og dels for købstadens landbrugsjord (denne norm ophæves dog med industrialiseringen og urbaniseringen). Siden 1844-matriklen har områdets anvendelse været mindre betydende for inddelingen i ejerlav.</p>
<h3>Funktion</h3>
<p>I dag er ejerlavet primært en del af betegnelsen for en matrikelgrund. Indtil introduktionen af den digitale matrikel i 1990'erne var ejerlavet den enhed, der anvendtes til kortlægning af den matrikulære inddeling. Før landboreformerne i slutningen af 1700-tallet var ejerlavet det areal, der udgjorde en landsbys (eller anden bebyggelses) ressourceområde. Matrikuleringen var før indførsel af indkomstskatten det primære værktøj til beskatning.</p>
<h3>Etymologi</h3>
<p>Dannet til det gammeldanske ord <em>lagh</em> 'noget lejret; tilstand, gænge; sammenslutning; selskab; sammenkomst; forbindelse'. I sit udspring er ordet <em>lav</em> det samme ord som <em>lov</em>.</p>
<h3>Levetid</h3>
<p>Formelt fra 1806, i praksis fra før 1660.</p>
<h3>Antal</h3>
<ul>
    <li>1682: 9074</li>
    <li>1844: 9154</li>
    <li>1980: 9058</li>
</ul>
<h3>Lovgivning/reformer</h3>
<ul>
    <li>Kongeligt reskript af 17. december 1660</li>
    <li>Instruks af 16. april 1681</li>
    <li>Forordning af 24. juni 1840</li>
</ul>
<h3>Hierarki</h3>
<p>Grupperet i sogne/opmålingsdistrikter og geografiske herreder.</p>
<h3>Embedsmænd</h3>
<p>Siden 1989: Kort &amp; Matrikelstyrelsen.</p>
<p>1844-1989: Matrikeldirektoratet.</p>
<p>Før 1844: Godsejere m.fl.</p>
<h3>Kilder</h3>
<ul>
    <li>Karl-Erik Frandsen: <em>Atlas over Danmarks administrative inddeling efter 1660</em>, bd. II, 1984.</li>
    <li>Peter Korsgaard: <em>Kort som kilde</em>, 2006.</li>
    <li><a href="http://www.kms.dk" target="_blank">www.kms.dk</a>&nbsp;</li>
</ul>